Ladinakeelne nimi: Paris quadrifolia
Kuuluvus: upsuõieliste sugukond, ussilakk perekond
Rahvapärased nimed: ussimari, hooramari, hundimari, kihvtimari, rabanduserohi, sinisevilirohi, villimari

Ussilakk on neljast, haruharva viiest kuni kaheksast lehest koosnev lehestik. Tema lehed asetsevad korrapärases nelinurgas varre tipul. Lehtede keskele ilmub kevadel ainult üks õis. Õis koosneb 8-10 lehest. Välimised õiekattelehed on rohelised, sisemised kollakasrohelised. Sügiseks saab õiest mari. Ussilaka mari on sinakasmust, läikiv või sinaka vahakirmega kaetud. Vili on ebameeldiva maitsega. Taime risoom on pikk, peenike, harunev, soomustega kaetud, tema narmasjuurestik on suhteliselt nõrgalt arenenud.

Ussilakk paljuneb seemnetega ja vegetatiivselt risoomi abil. Taim kasvab salu-, laane-, lodumetsas ja puisniitudel. Metsades kasvab ussilakk rohurindes, valgemates kohtades põõsaste varjus. Taimele meeldivad niisked kasvukohad.

Kogu ussilakk on mürgine ja äärmiselt ohtlikud on viljad ning risoom. Need põhjustavad kõhuvalu, soolte ja põie kramplikke kokkutõmbeid, oksendamist, iiveldust, peavalu ja -pööritust. Inimene võib ka surra saades krambid ja südame- või hingamislihaste halvatuse.